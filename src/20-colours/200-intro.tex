
Opisane w pierwszym rozdziale niezmienniki, takie jak liczba gordyjska czy liczba mostowa, pozwalają na odróżnienie od siebie niektórych węzłów, jednak wyznaczanie ich wartości nie jest łatwym zadaniem.
Dlatego nie potrafimy jeszcze uzasadnić, że istnieje jakikolwiek nietrywialny węzeł.
Zmieni się to teraz: poznamy kolorowania, niezmienniki splotów powstałe z diagramów, gdzie każde włókno występuje w jednym z trzech kolorów.

Następnie rozszerzymy paletę z trzech do skończenie wielu kolorów, by później zastąpić ją dowolną nieprzemienną grupą skończoną.
Nawet ten ostatni wariant kolorowania nie stanowi idealnego narzędzia do klasyfikacji węzłów.
Mówimy, że nie jest zupeły: istnieją różne węzły, którym przypisuje te same wartości, czyli ich nie odróżnia.
Problem ten będzie powtarzać się dla prawie wszystkich późniejszych niezmienników, z wyjątkiem dopiero całki Koncewicza (patrz sekcja \ref{sec:vassiliev}).

\section{Kolorowanie splotów}
\index{kolorowalność|(}

Przygodę z kolorowaniami rozpoczyna się zazwyczaj od trójkolorowalności.
Jest to pewna cecha diagramów, którą można posiadać albo nie.

\begin{definition}[trójkolorowalność]
\index{trójkolorowalność}%
    Niech $D$ będzie diagramem splotu $L$, którego łuki występują w~trzech kolorach.
    Jeżeli spełnione są następujące warunki:
    \begin{itemize}[leftmargin=*]
        \item nie wszystkie łuki są tego samego koloru,
        \item przy każdym skrzyżowaniu spotykają się albo trzy łuki w trzech różnych kolorach, albo wszystkie tego samego koloru,
    \end{itemize}
    to mówimy, że diagram $D$ jest trójkolorowalny.
\end{definition}

 Splot posiadający trójkolorowalny diagram nazywamy krótko trójkolorowalnym.

\begin{example}
    Trójlistnik jest trójkolorowalny, niewęzeł nie jest.
    Węzły te są zatem od siebie różne.
\end{example}

Dla wygody jako kolorów używać będziemy kolejnych liczb naturalnych $0, 1, \ldots, n-1$.
Pozwala to zapisać warunek kolorowalności równaniem algebraicznym, niezależnie od ilości użytych kolorów.

\begin{definition}[kolorowanie]
\index{równanie kolorujące}%
    \label{def:colouring_equation}
    Niech $L$ będzie splotem, zaś $n$ liczbą naturalną.
    Mówimy, że splot $L$ jest kolorowalny modulo $n$, jeśli posiada diagram, którego włóknom można przypisać liczby całkowite $0, \ldots, n - 1$ tak, by
    \begin{enumerate}
        \item istniały dwa włókna różnych kolorów,
        \item równanie $a + b \equiv 2c$ modulo $n$ było spełnione przy każdym skrzyżowaniu:
    \end{enumerate}
\begin{comment}
    \[
        \HugePlusCrossingColouring
    \]
\end{comment}
    Takie przyporządkowanie nazywamy kolorowaniem.
\end{definition}

Metoda ta została odkryta razem z~uogólnieniem do $n$ kolorów przez Ralpha Foxa w~1956, kiedy próbował uczynić teorię węzłów bardziej przystępną dla studentów.
Opierając się na definicji oraz ruchach Reidemeistera możemy wykazać pierwsze własności kolorowań.

Kolorowanie nazywamy trywialnym, jeśli używa tylko jednego koloru.

\begin{proposition}
    \label{prp:colouring_invariance}
    Własność ,,być $n$-kolorowalnym'' jest niezmiennikiem węzłów.
\end{proposition}

\begin{proof}
    Wystarczy sprawdzić, jak ruchy Reidemeistera zmieniają kolory.
    Pierwszy i~drugi:
\begin{comment}
    \begin{figure}[H]
    \centering
    %
    \begin{minipage}[b]{.45\linewidth}
        \[
            \LargeReidemeisterOneLeftProof \stackrel{R_1}{\cong} \LargeReidemeisterOneStraightProof
        \]
    \end{minipage}
    %
    \begin{minipage}[b]{.45\linewidth}
        \[
            \LargeReidemeisterTwoColouringA \stackrel{R_2}{\cong} \LargeReidemeisterTwoB
        \]
    \end{minipage}
    \end{figure}
\end{comment}
    Trzeci ruch także nie wymaga skomplikowanych rachunków.
    Najkrótszy łuk na diagramach ma kolor $2a-c$ po lewej oraz $2b-c$ po prawej stronie.
\begin{comment}
    \[
        \LargeReidemeisterThreeColouringA \cong \LargeReidemeisterThreeColouringB
        \qedhere
    \]
\end{comment}
\end{proof}

Trójlistnik koloruje się dokładnie modulo krotności trójki, ósemka zaś -- piątki.
Sama kolorowalność nie mówi wiele, splot jest kolorowalny lub nie.
Dowód faktu \ref{prp:colouring_invariance} pokazuje coś więcej: liczba kolorowań, być może trywialnych, jest mocniejszym niezmiennikiem.

\begin{lemma}
    \label{lem:colouring_arc}
    Ustalmy diagram $D$ dla węzła z~wybranym łukiem, oraz kolor $k \in \{0, \ldots, n - 1\}$.
    Bez straty ogólności możemy założyć, że krótki łuk jest koloru $k$.
\end{lemma}

Kolorem tym zazwyczaj jest $0$.

\begin{proof}
    Dodanie tej samej wartości do wszystkich łuków na dobrze pokolorowanym diagramie daje nowy, także dobrze pokolorowany diagram.
\end{proof}

\begin{proposition}
    \label{prp:no_colourings_mod_2}
    Żaden węzeł nie koloruje się modulo dwa.
\end{proposition}

\begin{proof}
    Załóżmy nie wprost, że istnieje nietrywialne kolorowanie.
    Analiza czterech możliwych skrzyżowań pokazuje, że włókna wychodzące z~tunelu muszą mieć ten sam kolor.
    Przechodząc wzdłuż węzła widzimy jeden kolor, wbrew założeniu nie wprost.
\end{proof}

\begin{proposition}
    Każdy splot o co najmniej dwóch ogniwach koloruje się modula dwa.
\end{proposition}

\begin{proof}
    Wystarczy pomalować jedną składową zerem, a~pozostałe jedynkami.
\end{proof}

Sploty rozszczepialne są $n$-kolorowalne dla każdego $n \ge 2$, można skorzystać z~tego samego schematu kolorowania.
\index{splot!rozszczepialny}%
Pierścienie Boromeuszy nie kolorują się modulo trzy, nie są zatem rozszczepialne.
% TODO: pierścienie Boromeuszy nie są nigdzie zdefiniowane
\index{pierścienie Boromeuszy}%
Sploty, które nie są kolorowalne modulo $n$ dla żadnej liczby $n \in \N$ nazywa się czasem niewidzialnymi, dwa węzły do dziesięciu skrzyżowań mają tę własność: $10_{124}$ oraz $10_{153}$.
\index{węzeł!niewidzialny}%

Pokażemy teraz, że suma równań kolorujących z dobrze wybranymi znakami jest postaci $0 \equiv 0 \mod n$.
Jest to składnik w dowodzie na to, że wyznacznik determinuje kolorowalność splotu.
Będziemy potrzebować pomocniczej definicji.

\begin{definition}[uszachowienie]
\index{uszachowienie}%
    Diagram rozcina płaszczyznę na obszary.
    Przyporządkowanie im jednego z~dwóch kolorów tak, by sąsiadujące ze sobą obszary były zawsze różnych kolorów, nazywamy uszachowieniem diagramu.
\end{definition}

Ustalmy węzeł $K$ oraz dowolne uszachowienie dla jego diagramu.
Skojarzmy z~każdym skrzyżowaniem równanie kolorujące, zgodnie z~poniższym schematem:
\begin{comment}
\begin{figure}[H]
    \begin{minipage}[b]{.48\linewidth}
    \[
        \HugeCrossingChessboardA
    \]
    \subcaption{$+a-b+a-c=0 \mod n$}
    \end{minipage}
    \begin{minipage}[b]{.48\linewidth}
    \[
        \HugeCrossingChessboardB
    \]
    \subcaption{$-a+b-a+c=0 \mod n$}
    \end{minipage}
\end{figure}
\end{comment}

\begin{proposition}
    \label{prp:colouring_sum_zero}
    Sumą równań kolorujących o dobrze wybranych znakach jest $0 \equiv 0 \mod n$.
\end{proposition}

\begin{proof}
    Każde równanie kolorujące składa się z~czterech wyrazów, po jednym od każdej nici, która spotyka się w~danym skrzyżowaniu.
    Nić biegnie między dwoma skrzyżowaniami, więc suma wszystkich równań kolorujących składa się z~par składników, po jednej parze na nić.
    Składniki te są przeciwnych znaków, zatem wzajemnie się znoszą.
    Suma równań kolorujących jest sumą zer, a~to należało udowodnić.
\end{proof}

Liczbę kolorowań splotu $L$ modulo $n$, trywialnych lub nie, oznaczamy przez $\tau_n(L)$.

\begin{proposition}
    Jeśli $K, L$ są węzłami, to $3\tau_3(K \shrap L) = \tau_3(K)\tau_3(L)$.
\end{proposition}

\begin{corollary}
    Istnieje nieskończenie wiele węzłów.
\end{corollary}

\begin{proof}
    Suma spójna $n$ trójlistników ma $3^{n+1}$, trywialnych lub nie, $3$-kolorowań.
\end{proof}

Dotychczas kolorowaliśmy diagramy węzłów liczbami $0, 1, 2, \ldots, n-1$, czyli elementami grupy $\Z/n\Z$, ale nic nie stoi na przeszkodzie, żeby próbować użyć dowolnej innej skończonej grupy.

\index{etykietowanie|(}

\begin{definition}[etykietowanie]
    Mówimy, że zorientowany węzeł $K$ jest etykietowalny grupą $G$ generowaną przez elementy $g_1, \ldots, g_n$, jeśli posiada diagram, którego włóknom przypisano elementy $g_1, \ldots, g_n$ tak, by równanie $gk=hg$ było spełnione przy każdym skrzyżowaniu ($g$: włókno biegnące górą, $k$: bo jego lewej stronie, $h$: po prawej).
\begin{comment}
    \[
        \LargePlusCrossingLabel
    \]
\end{comment}
\end{definition}

Równanie $gkg^{-1}=h$ mówi, że etykiety włókien wchodzących oraz wychodzących są sprzężone.
Wynika stąd, że wszystkie etykiety pochodzą z~jednej klasy sprzężoności.
Muszą jednocześnie generować całą grupę, dlatego $G$ musi być grupą nieprzemienną lub trywialną.
Etykietowalność jest niezmiennikiem węzłów i~nie zależy od orientacji węzła:
jeżeli elementy $g_1, \ldots, g_n$ generują grupę, to ich odwrotności także.

Rozpatrzmy węzły $6_1$ oraz $9_{46}$ i~spróbujmy etykietować je transpozycjami z~grupy $S_4$.
Wybranie dwóch etykiet przy jednym skrzyżowaniu $6_1$ wymusza etykiety dla wszystkich włókien.
Dwie transpozycje nie mogą generować grupy $S_4$, natomiast włókna węzła $9_{46}$ dają się etykietować samymi transpozycjami.
Węzły te są więc różne, choć mają te same własności kolorujące.

Etykietowanie jest mocnym narzędziem odróżniającym węzły.
Thistlethwaite w 1985 roku korzystając z niego klasyfikował węzły o~co najwyżej 13 skrzyżowaniach (jest ich, jak ostatecznie się okazało, 12965).
Mają one tylko 5639 różnych wielomianów Alexandera, ale etykietowania trzynastoma różnymi grupami pozwoliły zmniejszyć liczbę nierozpoznanych węzłów do około tysiąca.
Wśród nich 30 posiada wielomian Conwaya $1 + 2z^2 + 2z^4$, ale pary rozróżniane wielomianem HOMFLY mają też różne wielomiany Jonesa.
Wielomiany opisujemy w~rozdziale trzecim.

Niech $p \ge 3$ będzie liczbą pierwszą, natomiast $D_p = \langle r, s \mid r^p = s^2 = e, rsr = s \rangle$ grupą diedralną rzędu $2p$.
Elementy tej grupy to $1, r, r^2, \ldots, r^{p-1}, s, sr, \ldots, sr^{p-1}$.
,,Obrót'' $r^k$ jest sprzężony tylko ze swoją odwrotnością, ale ,,symetrie osiowe'' $sr^k$ tworzą jedną klasę sprzężoności.
Łatwo widać, że dowolne dwie z~nich generują całą grupę $D_p$.

\begin{proposition}
    Węzeł $K$ jest $p$-kolorowalny wtedy i~tylko wtedy, gdy jest $D_p$-etykietowalny.
\end{proposition}

\begin{proof}
    Załóżmy, że $K$ ma $n$ włókien.
    Wiemy już, że każde $D_p$-etykietowanie wykorzystuje tylko elementy $sr^{a_1}, \ldots, sr^{a_n}$ dla $1 \le a_i \le p$.
    Jest ono prawidłowe dokładnie wtedy, gdy analogiczne kolorowanie liczbami $a_1, \ldots, a_n$ jest prawidłowe.
\end{proof}

Kolorowania definiowano kiedyś jako surjekcje $\rho \colon \pi \to D_{2n}$ z~grupy podstawowej.
Jak mówi prezentacja Wirtingera, grupa splotu generowana jest przez ścieżki z~punktu bazowego w~$S^3$ do brzegu rurowego otoczenia splotu, wokół południka i~znowu do bazowego punktu.
\index{prezentacja Wirtingera}%
Fox zauważył, że z~surjektywności $\rho$ wynika, iż generatory mapują się na symetrie osiowe $sr^k$.
Ponieważ istnieje wzajemnie jednoznaczna odpowiedniość między generatorami grupy splotu oraz łukami diagramu, każdemu możemy przypisać liczbę całkowitą $k$.
Etykietowania są więc uogólnieniem kolorowań.
Rozumowanie, które przedstawiliśmy, prowadzi do prostej klasyfikacji grup, których można użyć do etykietowania.

\begin{proposition}
    Niech $K$ będzie węzłem, $\pi$ grupą podstawową jego dopełnienia, zaś $G$ dowolną grupą.
    Następujące warunki są równoważne: $K$ jest $G$-etykietowalny; istnieje surjekcja $\pi_1 \to G$.
\end{proposition}

Historycznie, prezentacja Wirtingera była pierwsza, zaś etykietowania odkryto później.

\begin{proposition}[Perko]
    Niech $K$ będzie węzłem.
    Jeżeli jest etykietowalny grupą $S_3$, to jest etykietowalny także grupą $S_4$.
\end{proposition}

Nie znam innych nietrywialnych faktów dotyczących etykietowań.

\index{etykietowanie|)}

\index{kolorowalność|)}

% Koniec sekcji Kolorowanie splotów

